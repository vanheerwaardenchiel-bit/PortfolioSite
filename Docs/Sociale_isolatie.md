

# Afzondering in de openbare ruimte

**Chiel van Heerwaarden**  
02/10/2025  
Hogeschool van Amsterdam  

---

## 1. Introductie

Als onderdeel van de studio Dark Tech hebben wij de opdracht gekregen om een digitale interventie te maken die mensen bewust maakt van mogelijke afzondering in de openbare ruimte door bijvoorbeeld koptelefoons of oortjes. Voordat we beginnen met het bouwen van een interventie, onderzoeken we eerst de mogelijke oorzaken en meningen achter dit hypothetische probleem. Deze informatie wordt vergaard door middel van enquêtes en vergelijking van bestaand werk.

De opdrachtgever voor dit project is de gemeente Amsterdam, die meer informatie wil vergaren over het gebruik van oortjes / koptelefoons in de openbare ruimte en welke effecten dit heeft op sociale interactie en veiligheid. Om te kijken of dit probleem bestaat en hoe mensen hierover denken, is er een enquête afgenomen (n = 101) binnen onze doelgroep (jongeren).

---

## 2. Methode

Om accurate antwoorden te krijgen op onze vraag, is de enquête afgenomen op (voornamelijk) studenten tussen de 18 en 30 jaar. De gemeente is benieuwd of jongeren de effecten van sociale isolatie doorhebben, omdat na observatie blijkt dat dit de groep is die zich voornamelijk afzondert.

De enquête is online verspreid, voornamelijk via WhatsApp en sociale media. Groepschats met bijvoorbeeld voetbalvrienden en huisgenoten waren het voornaamste middel. Hoewel de woonplaats van deze deelnemers niet is genoteerd in de enquête, weet ik dat het overgrote deel in Amsterdam woont en een klein deel in Heemskerk.

Omdat de vragenlijst voor een jongere doelgroep is, is er mogelijk een negatieve vertegenwoordiging van ouderen, die na observatie een andere mening hebben over de kwestie.

---

## 3. Resultaten

Voordat ons team begint met het bouwen / ontwerpen van een interventie, waren er bepaalde vraagstukken die een antwoord nodig hadden. Zo wilden we niet alleen achterhalen of wearables daadwerkelijk sociale interactie beïnvloeden, maar ook doorvragen naar mogelijke oplossingen mocht dit probleem zich uiten.

Daarnaast is al langer bekend dat afleiding binnen bijvoorbeeld het verkeer invloed heeft, waardoor we in deze enquête ook doorvragen op deze kwestie.

---

### 3.1 Gedrag rondom wearables

Uit onze vragenlijst blijkt dat:

- 11.9% **altijd** wearables gebruikt  
- 51.5% **vaak**  
- 30.7% **soms**

Ondanks een missende definitie van ‘soms’ en ‘vaak’, laat dit zien dat **94.1%** wearables gebruikt in de openbare ruimte.

Van deze groep geeft **80.8%** aan dit te doen voor muziek of podcasts. Andere gegeven antwoorden zijn:

- geluidsdemping  
- afzondering  
- verveling tegengaan  
- hobby’s snel kunnen uitvoeren  

Daarnaast geeft **79.2%** aan soms mensen te ervaren die zodanig in een ‘bubbel’ zitten dat ze bijvoorbeeld bijna tegen elkaar aanlopen. Dit gedrag wordt binnen ons project benoemd als **‘zombiegedrag’**: mensen zijn tijdens dit gedrag zodanig afgesloten van de realiteit dat ze geen rekening meer houden met de mensen om hen heen.

---

### 3.2 Invloed op sociale interactie / afzondering

Hoewel sociale interactie logischerwijs verminderd wordt door het dragen van wearables, is een belangrijk punt of dit daadwerkelijk als probleem wordt ervaren.

- **90%** zegt zich bewust te zijn van deze vermindering  
- **51%** vindt dit **geen probleem**

Dit brengt een belangrijk standpunt tegen een interventie aan het licht: hoewel sociale interactie vermindert, is het dragen van wearables een bewuste keuze en wordt dit door een meerderheid niet als problematisch ervaren.

Bij een vraag over afzondering in de stad door wearables geeft:

- **57.4%** aan dat oortjes / koptelefoons afzondering versterken  
- **14.9%** zegt dat dit weinig effect heeft  
- **27.7%** heeft geen mening  

Hieruit kan gesteld worden dat wearables afzondering bevorderen. De vraag blijft echter of dit als probleem wordt gezien, aangezien de meningen sterk verdeeld zijn.

---

### 3.3 Invloed van wearables in het verkeer

Een ander belangrijk argument tegen wearables is een mogelijke verandering in veiligheid en alertheid, met name in het verkeer. Uit eerder onderzoek van VeiligheidNL (n = 972) blijkt dat muziek hier mogelijk invloed op heeft.

In 2022 was:

- **7%** van de verkeersslachtoffers onder de 25 jaar muziek aan het luisteren  
- tegenover **2%** bij mensen boven de 25 jaar  

Ook in ons onderzoek komt naar voren dat wearables invloed kunnen hebben op verkeersveiligheid:

- **94%** denkt dat oortjes / koptelefoons de veiligheid kunnen benadelen  
- **51.5%** geeft aan zelf in een gevaarlijke situatie te zijn gekomen of dit bij een ander te hebben gezien  

Hoewel de meningen verdeeld zijn, is dit bij verkeersongevallen een relatief hoog percentage.

---

## 4. Probleemherkenning en oplossingen

Uit de resultaten kan worden geconcludeerd dat wearables voor sommige mensen een negatieve invloed hebben op sociale interactie en in het verkeer een gevaar kunnen vormen. Omdat het gebruik van wearables niet verboden kan worden, is bewustwording van de mogelijke impact essentieel.

Een bekend probleem van oortjes en koptelefoons is het luisteren op te hoog volume, wat kan leiden tot gehoorschade:

- **55%** zegt hier rekening mee te houden  
- **25%** wist niet dat dit een risico was  

Om mensen bewuster te maken van deze effecten, willen wij een interventie ontwikkelen die mensen informeert en licht confronteert. Hieronder staan enkele concepten die hiervoor zijn bedacht:

### Gesprekscoupé

In veel treinen bestaat een stiltecoupé. Vanuit dit principe bedachten wij de **gesprekscoupé**: een optionele coupé waar sociale interactie wordt aangemoedigd. Mensen kunnen hier een praatje maken of bijvoorbeeld koffie kopen. Reizigers die zich liever afzonderen behouden die keuze, terwijl anderen de mogelijkheid krijgen tot contact.

### Interactieve kunstinstallaties

Interactieve kunstinstallaties die reageren op aanraking, beeld of geluid kunnen mensen stimuleren om samen te interacteren. Daarnaast kan deze kunst worden ingezet om te informeren over de mogelijke negatieve effecten van wearables op sociale interactie.

Respondenten hebben ook vragen beantwoord over deze interventies. Uit de resultaten blijkt dat een groot deel openstaat voor een interventie die sociale interactie stimuleert.

---

## 5. Conclusie

Uit dit onderzoek blijkt dat het gebruik van oortjes en koptelefoons een complex fenomeen is. Aan de ene kant bieden wearables comfort, ontspanning en afzondering, terwijl ze aan de andere kant negatieve gevolgen kunnen hebben voor sociale interactie en verkeersveiligheid.

Een belangrijk inzicht is dat het grootste deel van de jongeren zich bewust is van deze effecten, maar deze niet altijd als problematisch ervaart. Dit roept vragen op over de noodzaak en vorm van een interventie.

Tegelijkertijd geven jongeren aan open te staan voor een goed doordachte, optionele interventie. Samenvattend tonen de resultaten aan dat afzondering door wearables bestaat en maatschappelijke gevolgen heeft, maar dat de perceptie hiervan sterk varieert.

Voor de gemeente Amsterdam betekent dit dat interventies vooral succesvol zullen zijn wanneer ze **uitnodigend, bewustmakend en niet dwingend** zijn, zodat sociale interactie kan worden gestimuleerd zonder de individuele keuzevrijheid te beperken.
